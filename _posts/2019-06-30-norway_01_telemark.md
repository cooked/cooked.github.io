---
layout: post
title: Telemark
#date: 2022-08-05 20:30:00
img_folder: norway
image: /assets/img/norway/norway-01-featured.jpg
tags: travel norway
---

## Telemark

Partiamo da Den Haag sabato mattina presto. L’itinerario prevede di attraversare l’Olanda, la Germania e la Danimarca per arrivare ad Hirtshals, sulla punta settentrionale di quest’ultima; da qui prenderemo il traghetto per Kristiansand, situata lungo la costa meridionale della Norvegia. Il traffico è molto scorrevole e ci consente di passare Brema per l’ora di pranzo. Dopo un paio di soste, qui e all’altezza di Amburgo, entriamo in Danimarca. Attraversiamo un paesaggio verdeggiante ma brullo piuttosto ripetitivo fino ad arrivare a Hirtshals, da dove il traghetto della Fjordline delle 23:30, in un paio d’ore, ci porterà in Norvegia. Partiamo con quasi un’ora di ritardo e sbarchiamo nel porto di Kristiansand intorno alle 3 del mattino; il cielo è limpido e l’aria è fresca e piacevole. In cinque minuti, dal porto della città, arriviamo ai laghetti Baneheia, nei pressi dei quali abbiamo precedentemente individuato un parcheggio tranquillo e sicuro dove sostare, mappato su park4night. Trascorriamo la notte qui, accanto ad altri camper, probabilmente arrivati come noi o in attesa di un traghetto in partenza.

## Baneheia

Ci svegliamo in tarda mattinata e, al posto dei camper di ieri notte, troviamo numerose macchine e un via vai di gente con materassini gonfiabili e teli da mare. Al limitare del parcheggio, infatti, leggiamo un cartello informativo su Baneheia che mostra una serie di piccoli laghi con l’indicazione di un circuito di sentieri da percorrere a piedi. Prendiamo l’occorrente per la colazione, il costume da bagno e ci avviamo ad esplorare il parco. L’acqua non ci sembra particolarmente fredda: molta gente, infatti, sta facendo il bagno. Ci immergiamo anche noi: si sta benissimo! Facciamo una bella nuotata fino al lato opposto del lago, ci riposiamo qualche minuto su una piattaforma di legno galleggiante e ritorniamo al nostro angolo sulle rocce. Meraviglioso!

[![Antermoia](/assets/img/antermoia/antermoia_3.jpg)](/assets/img/antermoia/antermoia_3.jpg)
Laghi Baneheia a Kristiansand

## Cambio di programma

Ci asciughiamo al sole e cominciamo a studiare il piano di viaggio che abbiamo impostato prima della partenza. Durante la lunga traversata Olanda-Norvegia di ieri, ci siamo accuratamente documentati sulle previsioni meteorologiche dei prossimi giorni. Purtroppo abbiamo notato che, sull’area dei fiordi, nostra principale meta, è indicato brutto tempo generalizzato per almeno una settimana. Dopo aver considerato diverse opzioni rivediamo il programma di viaggio, provando a percorrere il tragitto ipotizzato inizialmente, in senso opposto. In questo modo contiamo di raggiungere i fiordi solo tra qualche giorno, sperando, nel frattempo, in un miglioramento del meteo. Ci dirigeremo quindi verso l’interno della Norvegia, attraversandolo in direzione settentrionale; l’intenzione è quella di intercettare la costa sul Mare di Norvegia dalle parti di Kristiansund-Trondehim, per poi cominciare a percorrere i fiordi scendendo verso sud.

[![Antermoia](/assets/img/antermoia/antermoia_4.jpg)](/assets/img/antermoia/antermoia_4.jpg)
[![Antermoia](/assets/img/antermoia/antermoia_4.jpg)](/assets/img/antermoia/antermoia_4.jpg)
[![Antermoia](/assets/img/antermoia/antermoia_4.jpg)](/assets/img/antermoia/antermoia_4.jpg)
[![Antermoia](/assets/img/antermoia/antermoia_4.jpg)](/assets/img/antermoia/antermoia_4.jpg)

* Il fiume Tovdalselva nel Telemark
* Il fiume Tovdalselva nel Telemark
* Contea di Telemark
* Fiori di lupino

## Verso Jettegrytene

Tornati al furgone partiamo, quindi, in direzione nord percorrendo la Rv41, allontanandoci dalla costa, verso la contea di Telemark: l’intenzione è quella di raggiungere Jettegrytene, una serie di pozze scavate nella roccia dall’acqua di un fiume, situate in una località descritta come molto suggestiva. Procediamo lungo la Rv41 fermandoci al piccolo paese di Åmli per prelevare un po’ di corone norvegesi, in quanto pare che ci sia un pedaggio da pagare per accedere al sito delle pozze e non ci risulta chiaro in che modalità avvenga il pagamento. Il piccolo paese sembra semideserto e non riusciamo a trovare la banca segnalata all’ingresso dell’abitato. Proseguiamo fino all’intersezione della Rv41 con la Fv352, in corrispondenza del campeggio Haugsjåsund. Qui pannelli illustrativi segnalano le Jettegrytene 16 km più avanti, richiamando le 50 corone necessarie per l’accesso. Sono già le 20 passate e la reception del campeggio è chiusa. Troviamo infine un ATM a Treungen, grazioso e minuscolo paesino sulla sponda del lago Nisser. Ci fermiamo per la notte in un’area di sosta gratuita dotata di pulitissimi bagni pubblici già occupata da alcuni camper, andando a letto con il sole ancora alto.

[![Antermoia](/assets/img/antermoia/antermoia_4.jpg)](/assets/img/antermoia/antermoia_4.jpg)

* Treungen sul lago Nisser

{% contentfor sidebar %}

Tips
Traghetto Fjordline: 101 €, due persone + Fiat Scudo, solo andata; partenza 23:30 — arrivo 01:45 (durata: 2h 15′)

Se non diversamente specificato i siti visitati sono ad accesso gratuito
{% endcontentfor %}
